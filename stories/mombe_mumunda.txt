Mombe Mumunda<br><br>

Takatinha mombe dzedu nemudeve merwizi Machena. Tyava dzairidzwa maungira achinzwika nechekuchikomo chaive nechemhiri 
kwerwizi.

Gwara rataifamba naro zuva iri raive rissiri iro remazuva ese. Kazhinji taitenderera nekuseri kwegomo
kweMaranga tichizonoguma tave mubani raGwenhure munova ndimo mataifudzira mombe. Zuva iri takange tafunga zvekushandisa 
gwara remudimbudzirwa raitevedza Machena. 

Mukufamba kwataiita takaerekana tadenha bumha renyuchi dzaive dzaungana pamuti weMusasa. Kuvhiringa kwatakadziita kwakadzipa 
hasha dzichibva dzatanga kuruma zvese mombe nevanhu. Rakava bararamhanya vanhu nemombe kuri kutiza hondo yenyuchi. Kana 
ndiri seni ndakazonomira ndave mhiri kwaMachena. Kwandiave ndabva, Tonderai aive atove kure kwazvo achingomhanya 
chete pasina kucheuka. Ranganai ndiye wandakaona akwira pachuru chaive chinhambwe achiratidza kuti paaive amire paive 
pachifura mhepo. 

Ndakadzosa maziso mudeve ndichiedza kuona kuti mombe dzaive dzimire papi wanike shomanana ndidzo dzaive dzakwidza naMachena.
Ndiri pakati pekuedza kunzwisisa kuti dzimwe dzese dzaivepi ndakanzwa izwi raidaidzira, "Kumbirai, mombe mumunda!" Ndichinzwa 
zita rangu ndakavhunduka ndichibva ndatarisa kwaibva izwi. Ndakamhanyira ikoko iyo hana ichingobika manhanga. Ndakapfuura 
nemukati mezvidenhe ndiri chahwiriri. Ndakazoerekana ndati pori mumunda mavaCharima wane mombe dziri mushishi kumweta chibage
chevaridzi.Ndakanhonga mavhinga ndokudzikandidzira uku ndichibararadza kudaidza Ranganai. Ndaive ndisisazive pandaive ndarasira 
chiwepu zvekuti kutinha mombe dzacho kwaive kwatove kurima nechibhagera.