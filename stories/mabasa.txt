Mabasa<br><br>

"Nhasi ngatikurukurei nezvemabasa atinoda kuzoita kana takura". Uyu aive mudziidzisi 
Chirenje wepachikoro cheKundai aitaura amire mberi kwevana vegwaro rechinomwe.

"Ini ndinoda kuzovawo mudziidzisi semi", Takudzwa akapindura. "Ndinofadzwa zvikuru 
neruzivo rwamunotipakurira. Ndingafare kwazvo kana ndikazokwanisa kuitawo saizvozvo
kana ndakura." Tapera akabva amugamha achiti, "Ini zvangu ndinoda zvemabasa ekurima 
sezvinoita baba vangu. Gore regarega vanozadza matura zvekuti kumba kwedu hatizive 
chinonzi kusunza." Sekai akabva apindirawo achiti, "Basa rehukoti ndiro randinofarira.
Gore rakapera baba vangu vakaenda kuchipatara vachirwara zvikuru asi mukoti akavarapa 
vakabva vanaya nenguva pfupipfupi."

Ruzhinji rwevana rwakataura pamusoro pemabasa akasiyana siyana asi Revai naMunyaradzi
vakaramba vakasona miromo. Mudziidzisi ndiye akazovadenha oti, "Revai naMunyaradzi 
tiudzeiwo zvamunofunga. "Ini handione kukosha kwekushanda nekuti baba vangu vane 
mari zhinji. Zvese zvandinoda vanonditengera saka changu kudya ndirere zvangu." 
Achipedza izvi mudziidzisi akabva ati, "Zvingadaro zvazvo asi zvakakosha kuti munhu 
wese agone kuzviriritira. Inozosvika nguva yekuti vabereki vedu vanenge votarisirawo
kuchengetwa nesu. Regai tichinzwawo kureva kwaRevai." Vana vakabva vati bvu kuseka 
vanakidzwa. Uku Revai pfungwa dzaipishana sezvo aive asina kumbenge aizviisa mumusoro 
kuti angade kuzoita basa rei.

Achingoti simu pachigaro, dare rekupedza zvidziidzo zvemusi uyu rakabva ranzwika kurira.
Mudziidzisi akabva avhara zvidziidzo Revai ndokubuda muromo uchiita seuchasvika kunzeve.