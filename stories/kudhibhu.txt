Kuenda kuDhibhu<br><br>

Ndakapepuka nekugogodzwa kwakaita pamusuo wegota rangu. Semunhu aive arara akashonga kare, ndakati<br> 
kwarakwashu ndichibva ndati panze dhugu. Tapera aive amire pachivanze icho chiwepu chiri muruoko rwerudyi.<br> 
Kuruboshwe aive nenduni yaive nemusoro mukuru sedamba. Kubuda kwandakaita hapana akataura nemumwe. <br> 
Takatungamidzana takananga kudanga.<br><br> 

Tapera ndiye akatanga kusvika achibva atanga kubvisa mahwere pamusuo kuti mombe dzibude. Mufambo wekuenda <br>
kudhibhu waive wakareba zvekuti taitofanira kukwitimisa mombe kuti tisvike zuva risati rabuda. Tyava <br>
dzakaridzwa kakuruva kakati mone tiri munzira yekudhibhu.NechekuMabvazuva utonga hwaive hwotsvuka saka paive <br>
pasisina nguva yekurasa.<br><br> 

Tichiti vhu padhibhu, takawana mombe nevanhu zviri mavhu nemarara. Mudhibhisi aive amire nechemberi kunopinda<br>
nemombe mudhibhu achiongorora magwaro edanga regarega raive ropinda. Aisada zvevanhu vaisanganisa matanga <br>
emombe pamwechete sezvo zvaizomunetsa kupatsanura mombe dzacho padzaive dzodhibha. Isu takasvikomirawo nedanga<br>
redu kumucheto kwedzimwe tichimirira kuswederawo nekudhibha kwaiita dzakange dzatitangira kusvika.